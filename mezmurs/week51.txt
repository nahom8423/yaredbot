መዝሙር 
አቅዲሙ ነገረ በኦሪት ከመ ይመጽእ ወልድ በስብሐት ዘይዜንዋ ለጽዮን ቃለ ትፍሥሕት ወካዕበ ይቤ በአፈ ዳዊት ቡሩክ ዘይመጽእ በስመ እግዚአብሔር ብርሃን ዘመጽአ ውስተ ዓለም ዘያበርህ ላዕለ ጻድቃን መርዓዊሃ ለቤተ ክርስቲያን ይርዳእ ዘተኀጒለ ያስተጋብእ ዝርዋነ መጽአ ኀቤነ።

ዓራራይ
ሰበክዎ ወመጽአ ብርሃን ወረደ ኃይሉ ለአብ እምኃበ ልዑላን ኃዳፌ ነፍስ ለጻድቃን ክርስቶስ ወልድ ዋህድ ተሣሃለነ።

ዕዝል
በከመ ይቤ ጳውሎስ ንግድፍ እምላዕሌነ ኩሎ ምግባረ ጽልመት ወንልበስ ወልታ ጽድቅ እስመ ኢየሱስ ክርስቶስ መጽአ ውስተ ዓለም ንዑ ናንሶሱ በብርሃኑ።

ሰላም
በብርሃነ ስብሐቲሁ ወበጽንዓ ኃይሉ ተሰብከ ወልድ እምኃበ አቡሁ ዘይነግሥ ለመዛግብተ ብርሃን ዘእምቅድመ ዓለም ህላዌሁ መልዓ ምድረ ስብሐቲሁ መድኃኒነ ውእቱ ሠርዐ ሰንበተ በቃሉ ወጸገወ ሰላመ ለኩሉ።